S'a table te veulz maintenir,
Honnestement te dois tenir
Et garder les enseignemens
Dont cilz vers sont commancemens.
Chacun doit estre coutumiers
De penser des povres premiers,
Car li saoul si ne scet mie
Com le jeun a dure vie.
A viande nulz main ne mette
Jusques la beneisson soit faitte.
Ne t'assiez pas, je te conseille,
Se bien ne sces que l'en le vueille.
Ne mangue mie, je te commande,
Avant que on serve de vïande,
Car il sembleroit que tu feusses
Trop glout, ou que trop fain eusses.
Du pain que mis as en ta bouche,
A ton escuelle point n'atouche.
Ongles polis et nais les dois
Ayes, ainsi tenir te dois
Qu'aux compaignons ne soit grevance,
Ne autres ne facent nuissance.
Vïande au sel de la salliere
N'atouche, c'est laide manière.
Tes narilles fourgier ne vueilles
De tes doies, ne tes oreilles.
De ton coustel tes dens ne feurges
Et, quant tu mengües, n'espeurges.
Ne crajche par dessus la tabje,
Car c'est chose desconvenable.
En ton escuelle ne doit estre
Ta cueillier fors quant te dois paistre.
S'on t'a osté ton escuelle,
Garde toy bien, ne la rappelle.
De... te garde et met paine.
Car c'est chose trop villaine.
Quant tu mengües bien te guette,
Sur table ton coûte ne mette.
Vuiddier et essever mémoire
Aies ta bouche, quant veulz boire,
Car descort naistre en pourroit
Dont la compaignie s'en deuldroit.
Garde toy bien, en toutes guises,
Viandes au mengîer ne desprises.
Et quant tu te siés au mengier,
Garde toy bien de laidengier,
Ains fais grande chiere et grain joye,
Ne ne parle par quoy l'en ioye.
Quant au mengier mains parleras,
Plus paisiblement t'en yras.
Cellui qui courtoisie a chier,
Ne doit pas ou bacin crachier,
Lors que sa bouche ou ses mains leve,
Ains mette hors qu'aucun ne grève.
La table ostée, mains lavez,
Puis buvez bon vin, se l'avez.
A Dieu soit gloire, a Dieu soit grâce,
Qui de noz cuers pechiez defface,
Et anime fidelium
Requiescant in gaudium.

Se tu veulz estre bien courtois,
Gardes ces reigles en francois.
 
Assès souvent tes ongles roingne,
Longs ongles font venir la roingne.
 
De tes ongles oste l'ordure,
Les avoir ors est grant laidure.
 
Lave tes mains devant disner.
Et aussy quant vouldras soupper.
 
Aincois fais benedicite
Que prennes ta nécessité.
 
Seoir te peulz sans contredit
Au lieu ou l'oste ce te dit.
 
De pain, de vin, tu dois peu prendre
S'autre vïande doibs actendre.
 
Le morsel mis hors de ta bouche
A ton vaissel plus ne le touche.
 
Ton morsel ne touche a salière,
Car ce n'est pas belle manière.
 
Boy sobrement a toute feste,
A ce que n'affolles ta teste.
 
Entre boire et ton vin tenir
Ne veulles long plait maintenir.
 
Se tu fais souppes en ton verre,
Boy le vin ou le gette a terre.
 
Ne boy pas la bouche baveuse,
Car la costume en est honteuse.
 
Se tu te veulx faire valoir,
Sobre parler tu dois avoir.
 
Il est conseillé en la Bible
Entre les gens estre paisible.
 
Ne parles point la bouche pleine,
Car c'est laide chose et vileine.
 
Après moustre toy liez tous diz ;
Ne habunde trop en vains dits.
 
S'on oste le plat devant toy,
N'en faiz compte et t'en tais coy.
 
De ta touaille ne faiz corde,
Honnesteté ne s'y accorde.
 
En plain disner ou en la fin,
N'efforce l'oste de son vin.
 
Et ne rempliz pas si ta pance
Qu'en toy n'ait belle contenance.
 
Ne faiz pas ton morsel conduire
A ton coustel qui te peult nuyre.
 
S'entour toy a de gens grans roucte,
Garde que ton ventre ne roupte.
 
Regarde a la table et escoute,
Et ne te tiens pas sur ton coulte.
 
Ne touche ton nez a main nue
Dont ta viande est tenue.
 
Ne torche de nappe tes dens
Et si ne la mes point dedens.
 
Ne offre a nully, se tu es saige,
Le demourant de ton potaige.
 
Tiens devant toy le tablier net ;
En ung vaissel ton relief met.
 
Tiens toy nettement et regarde
Comment a toy chacun prent garde.
 
Ne mouche hault ton nez a table,
Car c'est ung fait peu aggreable.
 
Ne frotte tes mains ne tes bras
L'un a l'autre, ne a tes draps.
 
Oultre la table ne crache point ;
Je te diz que c'est ung lait point.
 
Ne furge tes dens de la pointe
De ton coustel, je le t'apointe.
 
Se on met lettres en ta main,
Mes les tantost dedens ton sein.
 
Garde toy bien de conseiller
A table, ne de sommeiller.
 
Se tu es servy de frournage,
Si en prens pou, non a oultraige
 
Et se tu es servy de nois,
N'en mengeüe que deux ou troys.
 
S'on sert de fruit devant lever,
N'en mengeue point sans le laver.
 
Quant ta bouche tu laveras,
Ou bacin point ne cracheras.
 
Quant tu rendras grâces a Dieu,
Sy te tiens en ton propre lieu.
 
N'oublie pas les trespassez
Qui de ce monde sont passez.
 
A ton hoste dois mercy rendre,
De t'en aler dois congié prendre.
 
Se on te fait boire après grâces,
Soit en hanap, ou verre, ou tasses,
 
Laisse premier boire ton hoste
Et boy après quant on lui oste.
 
Après peulx dire a haulte voix :
A Dieu vous commans, je m'en vois.
 
Qui a ces ditz bien pensera,
A table plus saige en sera.
 
De seoir a table n'est digne
Qui d'aucun bien ne porte signe.

Enfant qui veult estre courtoys
Et a toutes gens agréable
Et principalement a table,
Garde ces rigles en francoys.
 
Enfant soit de copper soingneux
Ses ongles et oster l'ordure,
Car se l'ordure il y endure,
Quant ilz se grate y est roingneux.
 
Enfant d'honneur, lave tes mains
A ton lever, a ton disner,
Et puis au soupper sans finer,
Ce sont trois foys a tout le moins.
 
Enfant, dy benedicite
Et faiz le signe de la croix,
Ainsque tu prens riens, se m'en crois,
Qui te soit de nécessité
 
Enfant, quant tu seras aux places
Ou aucun prélat d'église est,
Laisse luy dire, s'il luy plaist,
Tant benedicite que grâces.
 
Enfant, se prélat ou seigneur
Te dit de son auctorité
Que dies benedicite
Fais le hardiement, c'est honneur.
 
Enfant, se tu es en maison
D'autrui, et le maistre te dit
Que tu sees, sans contredit
Faire le peulz selon raison.
 
Enfant, prens de regarder peine
Sur le siège ou tu te sierras,
Se aucune chose y verras
Qui soit deshonneste ou vilaine.
 
Enfant, quant tu seras assis
Pour ton corps refectionner,
Soit au soupper ou au disner,
Monstre toy prudent et rassiz.
 
Enfant, prens du vin et du pain
Ce qu'il souffist a ta nature,
Sans trop ne peu selon mesure,
Qui trop en prent est dit villain.
 
Enfant, tu ne te doibs charger
Tant de ta première viande,
Se plusieurs en as en commande,
Que d'autres ne puisses menger.
 
Enfant, se tu es bien scavant,
Ne mes pas ta main le premier
Au plat, mais laisse y toucher
Le maistre de l'hostel avant.
 
Enfant, garde que le morseau
Que tu auras mis en ta bouche
Par une fois, jamais n'atouche,
Ne soit remis en ton vaisseau.
 
Enfant, ayes en toy remors
De t'en garder, se y a failly,
Et ne présentes a nulluy
Le morseau que tu auras mors.
 
Enfant, garde toy de maschier
En ta bouche pain ou viande,
Oultre que ton cuer ne demande
Et puis après le recrascher.
 
Enfant, tu doibs prendre du sel
Dessus ton taillour, et saloir
Ta viande pour mieulx valoir,
Ou dedans ung autre vaissel.
 
Enfant, garde qu'en la salière
Tu ne mettes point tes morseaulx
Pour les saler, ou tu deffaux,
Car c'est deshonneste manière.
 
Enfant, se tu bois de fort vin,
Metts y eaue attrempeement
Et n'en boy que souffisamment
Ou il te troublera l'engin.
 
Enfant, se tu es ung yvrongne
Par trop boire, il est deshonneste,
Et en auras mal a la teste,
Et puis après honte et vergongne.
 
Enfant, garde que sur ton boire
Tu n'abondes trop en parolle,
Car la manière en est moult folle,
Enfant de bien ne le doit faire.
 
Enfant, a tablé je t'ordonne
Sur tout que point tu ne sommeilles,
Et aussi que tu ne conseilles
En l'oreille d'autre personne,
 
Enfant, jamais la bouche pleine,
Tu ne dois a autruy parler,
Ne boire aussy pour avaler,
Car c'est chose par trop vileine.
 
Enfant, garde, se tu es saige,
En quelque bancquet que tu voyses
Soit de seigneurs ou de bourgeoyses,
De trop habonder en langaige.
 
Enfant, soyes tousjours paisible,
Doulx, courtois, bening, amiable
Entre ceulx qui sierront a table
Et te gardes d'estre noysible.
 
Enfant, ce te est chose honteuse,
Se tu as serviette ou drap,
De boire dedens ton hanap,
Ayant la bouche orde et baveuse.
 
Enfant, se tu faiz en ton verre
Souppes de vin aucunement,
Boy tout le vin entièrement,
Ou autrement legecte a terre.
 
Enfant, garde de présenter
A ton hoste pain ne viande.
Prendre en peut sans qu'on luy commande
Autre ne l'en peut exempter.
 
Enfant, soies plain et joyeux,
En tout ce que tu fais ou dis,
Ne te habandonne a nulz vains dis,
Tu n'en pourras valoir que mieulx.
 
Enfant, se aucun serviteur oste
Aucun plat qui soit devant toy,
N'en fais semblant, tais t'en tout quoy,
Il souffist puis qu'il plaist a l'hoste.
 
Enfant, garde toy de remplir
Ton ventre si habundamment,
Que tu ne puisses saigement
Tes bonnes oeuvres acomplir.
 
Enfant, se tu veulx en ta pence
Trop excessivement bouter,
Tu seras constraint a rupter
Et perdre toute contenance.
 
Enfant, se tu es saige, escoute
De la table les assistans,
Sans parler fors qu'a l'heure et temps,
Et ne te tiens pas sur le coubte.
 
Enfant, se ton nez est morveux,
Ne le touche de la main nue,
De quoy ta vïande est tenue ;
Le fait est vilain et honteux.
 
Enfant, en quelque compaignye
Que soyes, ne veulles nifler
Ton nez, ne faire hault siffler ;
C'est déshonneur et mocquerie.
 
Enfant, metz ces dis en entente
Et les retiens en ton couraige.
Le résidu de ton potaige
Jamais a autruy ne présente.
 
Enfant, garde toy de frotter
Enssamble tes mains, ne tes bras
Ne a la nappe, ne aux draps;
A table on ne se doit grater.
 
Enfant, après que tu as prins
Des biens de ton hoste ou hostesse,
Remercie lez de leur largesse ;
Tu n'en pourras estre reprins.
 
 
Ballade
 
Enfant, oultre quoy que tu faces
Après ton mengier et ton boire,
Souviengne toy de dire grâces,
Tu es obleigé de ce faire.
Et remercie Dieu le père
Qui des biens t'a donné assez,
Et pour toutes oeuvres parfaire,
Prie Dieu pour les trespassez.
 
L'enfant saige tenu sera,
En toute bonne compaignye,
Qui bien ses reigles gardera,
Sans avoir honte ou villonnye.
Qui les tiendra, je vous affye,
Dedens son cuer bien enchâssez,
Honneur aura, mais qu'il n'oublie
Prier Dieu pour les trespassez.
 
Enfant, tu te doibs recoler.
Après qu'auras beu et mengié
Et ains que t'en vuelles aler,
Pour ceulx qui ont les biens gaingné,
Et te souvenir en pitié
Que de ce monde sont passez,
Ainsi que tu es obleigez
Prier Dieu pour les trespassez.
 
Prince enfant, tu es tenu
Des biens qui te sont amassez,
Dont ton estat est soustenu,
Prier Dieu pour les trespassez.